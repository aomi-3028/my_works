Izear Luster "Ike" Turner, även känd som Ike Wister Turner, född 5 november 1931 i Clarksdale, Mississippi, död 12 december 2007 i San Marcos utanför San Diego i Kalifornien, var en amerikansk sångare, musiker, låtskrivare och musikproducent.

Redan i unga år uppmärksammades Turner för sin musik då han 1951 skrev sången "Rocket 88" som framfördes av hans saxofonist Jackie Brenston.

Ike Turner gifte sig med Tina Turner 1962. 
De två uppträdde framgångsrikt tillsammans under 1960- och 1970-talen som duon Ike & Tina Turner. 
Enligt Tina Turner och anhöriga misshandlade Ike Turner henne under lång tid fram till skilsmässan 1978. 
Ike Turner förnekade misshandel, men medgav att han ibland slog ner henne utan att tänka sig för.
Turner publicerade sin självbiografi Takin' Back My Name 2001. Han redogör bland annat för sin uppväxt präglad av fattigdom och hårda fysiska bestraffningar. 
Hans styvfar skall ha piskat honom med taggtråd vid smärre förseelser.

Som soloartist nådde Turner inte samma framgångar som Tina. 
Hans album Risin' with the Blues tilldelades dock en Grammy för "bästa traditionella bluesalbum" 2006, året innan hans död.

I filmen Tina - What's Love Got To Do with It från år 1993 spelas han av Laurence Fishburne.