Covid-19 sprids i huvudsak via droppsmitta, de små droppar som frigörs från mun eller näsa vid hostning, nysning eller i lägre grad tal. 
Viruset tros huvudsakligen spridas från person till person. Eftersom dropparna är relativt tunga faller de snart till marken, vilket gör att smittan blir betydligt lägre om man håller avstånd. 
De minsta dropparna kan dock snabbt torka i luften och bilda aerosoler, som blir svävande längre tid (minuter eller t.o.m. timmar), varför god ventilation är viktig. 
Denna smittväg kallas luftburen smitta. 
Rekommendationer om avstånd har varierat, men man har i regel lyft fram att man bör hålla minst 1–2 meters avstånd. 
Det är även möjligt att smittan kan spridas via ytor och föremål där droppar har landat – exempelvis bord och dörrhandtag. 
Hur smittan sprids, och därmed vilken roll olika smittvägar spelar, är ännu inte fullt klarlagt.
Även om infektion via händerna inte tycks vara smittans huvudsakliga spridningsväg har Världshälsoorganisationen lyft fram att det är viktigt att tvätta händer med tvål och vatten eller använda handsprit efter att ha vidrört någon yta eller något föremål.
Vissa studier har visat att smittan även kan spridas av personer som inte uppvisar några symptom, så kallad asymptomatisk smitta. 
Det är dock omdiskuterat om det verkligen är så, och vidare studier krävs för att avgöra om det är fallet.
Många får dock lindriga symptom, och det är möjligt att man är smittsam redan väldigt tidigt i sjukdomsförloppet, kanske till och med innan man själv har uppfattat symptom. 
Vissa studier pekar således på att det snarare än asymptomatisk smitta kan handla om att personer har fört smitta vidare utan att själva ha uppfattat sig som sjuka.