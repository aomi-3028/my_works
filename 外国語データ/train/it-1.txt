#girolamo.txt
Girolamo Panzetta (Villanova del Battista, 6 settembre 1962) è un conduttore televisivo e attore italiano che vive e lavora in Giappone.

In un sondaggio giapponese del 2006 è risultato essere il secondo italiano più famoso nel paese dopo Leonardo da Vinci.[1]

Originario della provincia di Avellino ma cresciuto a Napoli[2], è sposato con la giapponese Kikuko Yazawa, figlia di un produttore televisivo[senza fonte].

Si laurea in economia dopo aver conseguito quella in architettura[senza fonte]. Dal 1997 lavora nella televisione giapponese, diventando una sorta di emblema della cultura e delle tipicità italiane: nel suo primo programma televisivo su NHK, Itariagokaiwa, si occupa di insegnare l'italiano ai telespettatori giapponesi. Il programma viene trasmesso per quindici anni, diventando uno tra i programmi più longevi dell'emittente[senza fonte]. Partecipa come ospite e commentatore sportivo in programmi su Fuji Television, TV Asahi e sulla stessa NHK; appare come reporter in programmi di cultura e in programmi di cucina e varietà su Fuji TV, TV Asahi, NHK, NIHON TV, TOKYO TV; come presentatore su TBS. Conduce programmi di musica classica sulla TBS radio[senza fonte].

La sua immagine viene di frequente associata a vari prodotti, italiani e giapponesi, con eventi dal vivo sia in Italia, sia all'estero[senza fonte]. Viene interpellato come moderatore e conduttore in convegni relativi a moda, costume e politica; inoltre è comparso in spot pubblicitari e telegiornali. Si presta come modello su magazine femminili (STORY!, CLASSY e BLENDA) e sulla rivista di moda maschile LEON[3], sulla cui copertina appare consecutivamente 151 volte in tredici anni (entrando per questo motivo nel Guinness dei primati)[4]. Contribuisce a rubriche di cucina su JUNON!, DONNA!, CLASSY! e OGGI e ad altre rubriche su Mr. HI FASHION, Nikkei, Sport Nippon.

Ha preso parte all'opera teatrale Yoshimoto Gheeki Dan e al dorama Ore no Dandyism nel ruolo di se stesso[5]. Ha prestato la voce a Luigi nell'edizione giapponese dei film d'animazione Cars - Motori ruggenti, Cars 2 e Cars 3[6].

È autore di alcuni libri relativi alla cultura e alla cucina italiana: il primo libro è stato Il paradiso degli italiani (Gokuraku itariagin ni naru hoho), saggio breve, venduto in due milioni di copie[senza fonte].

Possiede un ristorante specializzato in cucina italiana chiamato "Giromondo Kitchen" nel distretto Aobadai di Tokyo.

Nel 2006 gli è stato conferito il titolo di Cavaliere dell'Ordine della Stella d'Italia.[7]

In Italia è stato oggetto di diverse critiche, specialmente su internet, rivolte al suo personaggio secondo alcuni eccessivamente stereotipato e caricaturale.