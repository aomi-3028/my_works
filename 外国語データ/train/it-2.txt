Mafia è un termine che indica un tipo di organizzazione criminale retta da violenza, omertà, riti d'iniziazione e miti fondativi. 
Secondo il significato estensivo del termine, indica una qualsiasi organizzazione di persone dedite ad attività illecite, segreta e duratura, 
che impone la propria volontà con mezzi illegali e violenti, spesso facendo pagare una tassa per una falsa protezione, chiamata "pizzo", 
per conseguire interessi a fini privati e di arricchimento illegale anche a danno degli interessi pubblici.

Essa nacque in epoca borbonica in una zona ben precisa della Sicilia, compresa tra Palermo, Messina, Catania e Trapani. 
Uno dei primi documenti che delineano bene il fenomeno mafioso è una lettera di denuncia del 3 agosto 1838 inviata al ministro Parisi dal procuratore generale di Trapani, P. Calà Ulloa:
 "La generale corruzione ha fatto ricorrere il popolo a rimedi oltremodo strani e pericolosi. 
Vi ha in molti paesi delle fratellanze, specie di sette che si dicono partiti, senza colore e scopo politico, senza riunione, senza altro legame che quello della dipendenza da un capo, che qui è un possidente, là un arciprete.
 Una cassa comune sovviene ai bisogni, ora di far esonerare un funzionario, ora di conquistarlo, ora di proteggere un imputato, ora d'incolpare un innocente. 
Sono tante specie di piccoli governi nel governo".[7]

Dopo la proclamazione del Regno d'Italia, in un'indagine sulla Sicilia commissionata dal Parlamento del nuovo regno, si legge: 
La mafia è la solidarietà istintiva, brutale [...] che unisce tutti quegli individui che amano trarre l'esistenza e gli agi non già dal lavoro, ma dalla violenza, dall'inganno, dall'intimidazione. 
Il governo del tempo riuscì a fare ben poco per sconfiggere tali associazioni criminose, che anzi continuarono a prosperare e a diffondersi, estendendo la propria zona di azione dapprima a tutto lo stato italiano e poi anche ad alcune regioni d'Europa e in America.


Tra le organizzazioni del genere la più famosa è Cosa nostra, così definita dagli affiliati e il cui nome venne reso noto pubblicamente dallo statunitense Joe Valachi.

Il regno borbonico si rivelò un territorio idoneo all'attecchirsi e all'accrescersi del fenomeno mafioso nell'Ottocento. I signori iniziarono ad affermare il proprio personale potere a danno di quello centrale, debole e lontano. Si formarono così dei "poteri locali" che non avevano assolutamente nulla di legale e che si basavano sulla violenza.

Tra le numerose cause della nascita del fenomeno sono sicuramente da elencare il dominio dal latifondo che vessava una massa di contadini nella miseria e nello sfruttamento. Fra nobiltà terriera e contadini come intermediario era presente un ceto di spregiudicati e violenti massari, campieri ("guardie armate" del latifondo[9]) e gabellotti (gestori dei fondi a gabella, cioè in fitto) che terrorizzavano i contadini e i proprietari con i loro sgherri, venivano a patti con i briganti, 
amministravano una rozza giustizia che però non ammetteva alcuna forma di opposizione. 
I briganti, i ladri, i ribelli avevano un ambiguo rapporto con i massari. 
I contadini servivano i massari e vedevano talvolta in loro degli alleati possibili contro i latifondisti che a loro volta si servivano dei massari e dei campieri, pur disprezzandoli e temendoli, come forza contro il latente pericolo costituito da possibili rivolte delle masse contadine. 
Massari e campieri si servivano dei briganti contro nobili e contadini ma sapevano anche spazzarli via con violenza quando dovevano dimostrare a tutti gli abitanti del feudo chi comandava effettivamente. Per giungere al dominio del territorio la mafia controllava non solo il mondo rurale, i trasporti, l'attività mineraria, gli allevamenti, ma anche la delinquenza urbana, i tribunali, le centrali di polizia, i centri del potere.
 I mafiosi erano nel contempo imprenditori, organizzatori della produzione, giudici, gendarmi, esattori delle tasse, poiché prelevavano quote di ricchezza dal lavoro e dalla rendita dei ceti sociali in mezzo ai quali vivevano ed operavano.