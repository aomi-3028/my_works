FishBase är ett globalt informationssystem och uppslagsverk om all världens fiskar. 
I december 2019 fanns uppgifter om närmare 34 300 fiskarter, 326 500 populärnamn, 59 900 bilder, och 56 700 litteraturreferenser.

FishBase är förankrat i ett konsortium bestående av Naturhistoriska riksmuseet (Stockholm), Aristotelesuniversitetet (Thessaloníki), WorldFish Center (George Town, Pinang), FN:s livsmedels- och jordbruksorganisation (Rom), Fisheries Centre, University of British Columbia (Vancouver), Helmholtz-Zentrum für Ozeanforschung (Kiel), Muséum national d'histoire naturelle (Paris), Museum voor Midden-Afrika (Tervuren), och Zhōngguó shuǐchǎn Kēxuéyánjiūyuàn, den kinesiska akademin för fiskevetenskap (Peking). Konsortiet följer utvecklingen av FishBase och är strategiskt rådgivande.

FishBase bygger på ett system utvecklat av den franska marinbiologen Daniel Pauly och tyska biologen Rainer Froese på 1980-talet. 
Tanken var att bygga en databas med relevant information för fiskeribiologer i utvecklingsländer. 
Under 1990-talet växte projektet och FishBase innehåller nu all slags information om alla fiskar. 
Grundtanken är densamma – att utan kostnad för användaren tillahandahålla strukturerad information om fiskar – och även om användargruppen växt är i synnerhet fiskeribiologer i utvecklingsländer fortfarande en viktig målgrupp.

FishBase databas bygger på publicerad information, och referensen lagras ihop med data. 
För datainmatningen svarar i synnerhet WorldFish personal i Los Baños i Filippinerna, men forskare och andra fiskintresserade världen över bidrar i hög grad till att bygga databasen. 
I juni 2014 fanns 2130 medarbetare registrerade.