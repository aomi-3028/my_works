Snabbmat är en typ av massproducerad mat avsedd för återförsäljning i restauranger och liknande där fokus ligger på "servicehastighet" jämfört med andra faktorer inom restaurangbranchen. 
Snabbmat skapades ursprungligen som en kommersiell strategi för att bemöta det stora antalet pendlare, resenärer och lönearbetare som ofta inte hade tid att sitta ned på en pub eller restaurang och vänta på sin måltid.

Snabbmat serveras eller hämtas på exempelvis restauranger, gatukök, smörgåsbarer eller pizzerior. Mycket snabbmat runt om i världen säljs även som streetfood, det vill säga från stånd, kärror eller bilar direkt på gatan, och konsumeras också på gatan.

Den är antingen färdiglagad redan före beställning, kan förbeställas eller tillreds snabbt medan man väntar. 
Vanligt för snabbmat är även att man kan kombinera olika valfria tillbehör till maträtten man beställt. 
Exempel på vanliga tillbehör är sallader, dressingar, såser, pommes frites, lökringar och frukt.

Snabbmat har utvecklats till en mångmiljardindustri och flera aktörer på marknaden är multinationella företag som tillhör några av de största i världen.

Snabbmat anses ofta vara salt och fet mat med för lite kostfiber.
Snabbmatsbranschen möter denna kritik genom att lansera nyttigare alternativ.

Frysta, kylda eller rumstempererade måltider som säljs i livsmedelsbutik kallas vanligen färdigmat.

Begreppet ”fast food” introducerades i engelskspråkiga ordböcker år 1951.